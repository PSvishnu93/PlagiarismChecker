ആധാര്‍ ഇനി ബാങ്ക് അക്കൗണ്ടുമായോ മൊബൈല്‍ നമ്പറുമായോ ബന്ധിപ്പിക്കേണ്ടതില്ല; ആധാര്‍ ഇല്ലാത്തതിന്റെ പേരില്‍ ആര്‍ക്കും വിദ്യാഭ്യാസം നിഷേധിക്കരുതെന്നും സുപ്രിംകോടതി .
ദില്ലി: ആധാര്‍ ഭരണഘടനാപരമായി സാധു ആണെന്ന് സുപ്രിം കോടതി ഭരണഘടന ബെഞ്ചിന്റെ ഭൂരിപക്ഷ വിധി. എന്നാല്‍ ആധാര്‍ ബാങ്ക് അക്കൗണ്ടുകള്‍, മൊബൈല്‍ കണക്ഷനുകള്‍ എന്നിവയമായി ബന്ധിപ്പിക്കേണ്ടതില്ല. ഇന്‍കം ടാക്‌സ് റിട്ടേണുകള്‍ അടയ്ക്കാനും പാന്‍ കാര്‍ഡിനും ആധാര്‍ നിര്‍ബന്ധം ആണെന്ന് സുപ്രിം കോടതി വ്യക്തമാക്കി. ആധാര്‍ ഇല്ലാത്തതിന്റെ പേരില്‍ ആര്‍ക്കും വിദ്യാഭ്യാസം നിഷേധിക്കരുത് എന്നും ഭരണഘടനാ ബെഞ്ച് നിര്‍ദേശിച്ചു. ആധാര്‍ ധന ബില്ല് ആയി അവതരിപ്പിച്ച കേന്ദ്ര സര്‍ക്കാര്‍ നടപടിയെ ഭരണഘടന ബെഞ്ചിലെ ഭൂരിപക്ഷം ശരിവച്ചു. അതേസമയം ആധാര്‍ ഭരണഘടന വിരുദ്ധം ആണെന്ന് ജസ്റ്റിസ് ഡിവൈ ചന്ദ്രചൂഡ് ഭൂരിപക്ഷ വിധിയോട് വിയോജിപ്പ് രേഖപ്പെടുത്തി എഴുതിയ വിധിയില്‍ വ്യക്തമാക്കി.
ചീഫ് ജസ്റ്റിസ് ദീപക് മിശ്ര, ജസ്റ്റിസ് സിക്രി, ജസ്റ്റിസ് ഖാന്‍വില്‍ക്കര്‍ എന്നിവര്‍ പുറപ്പടിവിച്ച ഭൂരിപക്ഷ വിധിയിലാണ് ആധാര്‍ ഭരണഘടന വിരുദ്ധമല്ലെന്ന് വ്യക്തമാക്കിയിരിക്കുന്നത്. ആധാര്‍ സുരക്ഷിതമാണെന്നും ഭൂരിപക്ഷ വിധിയില്‍ രേഖപ്പെടുത്തിയിട്ടുണ്ട്. എന്നാല്‍ ബാങ്ക് അക്കൗണ്ട് തുടങ്ങാന്‍ ആധാര്‍ നിര്‍ബന്ധമാക്കാനാകില്ല എന്ന് കോടതി വ്യക്തമാക്കി. മൊബൈല്‍ ഫോണ്‍ കണക്ഷന്‍ എടുക്കാനും ആധാര്‍ ആവശ്യപ്പെടരുത്. കുട്ടികളെ സ്‌കൂളില്‍ ചേര്‍ക്കാന്‍ ആധാര്‍ ആവശ്യപ്പെടരുത്. സിബിഎസ്.ഇ, നീറ്റ് ഉള്‍പ്പെടെയുള്ള പ്രവേശന പരീക്ഷകള്‍ക്കും ആധാര്‍ ആവശ്യപ്പെടരുത്.
സ്വകാര്യ സ്ഥാപനങ്ങള്‍ ആധാര്‍ വിവരങ്ങള്‍ ശേഖരിക്കേണ്ടതില്ല. സര്‍ക്കാര്‍ സബ്‌സിഡികളും റേഷനും ലഭിക്കാന്‍ ആധാര്‍ നിര്‍ബന്ധമാക്കാനാകില്ല. പൊതുജനങ്ങളെ ബാധിക്കുന്ന വിഷയങ്ങളില്‍ ആധാര്‍ നിബന്ധനകളെല്ലാം എടുത്തുകളഞ്ഞ കോടതി ഭരണഘടനാ വിഷയത്തില്‍ മറിച്ച നിലപാടാണ് എടുത്തത്. ആധാര്‍ ഉള്ളപൗരന്മാരെ സര്‍ക്കാരിന് നിരീക്ഷിക്കാന്‍ കഴിയും എന്ന വാദത്തിന് പ്രസക്തിയില്ലെന്നും ഭൂരിപക്ഷ വിധിയില്‍ വ്യക്തമാക്കിയിട്ടുണ്ട്. ആധാര്‍ ആക്ടിന്റെ 33 (2), 57 വകുപ്പുകള്‍ കോടതി അസാധു ആക്കി. ആധാര്‍ ധന ബില്ല് ആയി പാര്‍ലമെന്റില്‍ അവതരിപ്പിച്ചതിനെതിരെ ജയറാം രമേശ് നല്‍കിയ ഹര്‍ജി സുപ്രീം കോടതി ഭരണഘടനാ ബെഞ്ചിലെ മൂന്ന് അംഗങ്ങള്‍ തള്ളി.

അതേസമയം ബെഞ്ചില്‍ അംഗമായ ജസ്റ്റിസ് ഡിവൈ ചന്ദ്രചൂഡ് ഇതിനോട് വിയോജിച്ചു. ആധാര്‍ ധന ബില്ല് ആയി അവതരിപ്പിച്ചത് ഭരണഘടനയുടെ അടിസ്ഥാന തത്വങ്ങള്‍ക്ക് എതിരാണ് എന്ന് ജസ്റ്റിസ് ചന്ദ്രചൂഡ് ചൂണ്ടിക്കാട്ടി. ഭരണഘടന ഉറപ്പ് നല്‍കുന്ന അവകാശങ്ങള്‍ സാങ്കേതിക വിദ്യയുടെ  വളര്‍ച്ച ചൂണ്ടിക്കാട്ടി നിഷേധിക്കാന്‍ ആകില്ല. ഭരണഘടനയുടെ 14 ആം അനുച്ഛേദത്തിന്റെ ലംഘനം ആണ് ആധാര്‍. ആധാര്‍ ആക്ടിന്റെ 57 വകുപ്പ് ഭരണഘടനയുടെ 14, 21 അനുച്ഛേദങ്ങളുടെ ലംഘനം ആണെന്നും ജസ്റ്റിസ് ചന്ദ്രചൂഡ് വ്യക്തമാക്കി. സേവനങ്ങള്‍ക്ക് ആധാര്‍ നിര്‍ബന്ധം ആക്കുന്ന സെക്ഷന്‍ 7 ഏകപക്ഷിയവും ഭരണഘടന വിരുദ്ധവും ആണെന്നും ജസ്റ്റിസ് ചന്ദ്രചൂഡ് തന്റെ വിധി ന്യായത്തില്‍ രേഖപ്പെടുത്തി.







