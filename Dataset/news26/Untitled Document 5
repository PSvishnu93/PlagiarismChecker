രാഹുല്‍ഗാന്ധി കോമാളി; നിയമസഭ പിരിച്ചുവിട്ടതിന് പിന്നാലെ കോണ്‍ഗ്രസ് അധ്യക്ഷനെ കടന്നാക്രമിച്ച് കെ.സി.ആര്‍ 
ഹൈദരാബാദ്: നിയമസഭ പിരിച്ചുവിടാനള്ള തീരുമാനം പ്രഖ്യാപിച്ചതിന് പിന്നാലെ രാഹുല്‍ ഗാന്ധിയ്‌ക്കെതിരെ രൂക്ഷവിമര്‍ശനവുമായി തെലങ്കാന മുഖ്യമന്ത്രി കെ. ചന്ദ്രശേഖര്‍ റാവു. രാഹുല്‍ ഗാന്ധി ആരാണെന്ന് എല്ലാവര്‍ക്കുമറിയാം. രാജ്യത്തെ ഏറ്റവും വലിയ കോമാളിയാണ് രാഹുല്‍ ഗാന്ധി. രാഹും പ്രധാനമന്ത്രിയെ ആലിംഗനം ചെയ്തതും പിന്നീട് കണ്ണിറുക്കിയതും രാജ്യം കണ്ടതാണ്. രാഹുല്‍ തെലങ്കാനയിലേക്ക് വരുന്നതനുസരിച്ച് തങ്ങള്‍ക്ക് കൂടുതല്‍ സീറ്റ് കിട്ടുമെന്നും ചന്ദ്രശേര്‍ റാവു പറഞ്ഞു. 
 കോണ്‍ഗ്രസിന്റെയും ഡല്‍ഹിയുടെയും അടമകളാകാനില്ലെന്ന് കെ.സി.ആര്‍ പറഞ്ഞു. അതിനാല്‍ കോണ്‍ഗ്രസിന് ആരും വോട്ട് ചെയ്യരുതെന്നും തെലങ്കാന മുഖ്യമന്ത്രി കൂട്ടിച്ചേര്‍ത്തു. അതേസമയം ബി.ജെ.പിയുമായും സഹകരിക്കാനില്ലെന്ന് കെ.സി.ആര്‍ പറഞ്ഞു. ടി.ആര്‍.എസ് നൂറ് ശതമാനം മതേതര പാര്‍ട്ടിയാണ്. ഞങ്ങള്‍ക്ക് ബി.ജെ.പിയുമായി സഹകരിക്കാനാകില്ല. ഞങ്ങള്‍ ഒറ്റയ്ക്ക് തിരഞ്ഞെടുപ്പ് നേരിടും-കെ.സി.ആര്‍ കൂട്ടിച്ചേര്‍ത്തു.
എട്ട് മാസത്തോളം കാലാവധി ബാക്കി നില്‍ക്കെയാണ് തെലങ്കാന നിയമസഭ പിരിച്ചുവിടാന്‍ കെ.സി.ആറും ഭരണകക്ഷിയായ ടി.ആര്‍.എസും തീരുമാനിച്ചത്. ലോക്‌സഭാ തിരഞ്ഞെടുപ്പിനൊപ്പമാണ് തെലങ്കാന നിയമസഭാ തിരഞ്ഞെടുപ്പ് നടക്കേണ്ടിയിരുന്നത്. എന്നാല്‍ ഇക്കഴിഞ്ഞ ഞായറാഴ്ച നടന്ന പാര്‍ട്ടി റാലിയില്‍ വച്ച് നേരത്തെ തിരഞ്ഞെടുപ്പ് നടത്തുമെന്ന് കെ.സി.ആര്‍ പ്രഖ്യാപിച്ചിരുന്നു. ആറ് തന്റെ ഭാഗ്യ നമ്പരായി കണക്കാക്കുന്നതിനാലാണ് തീരുമാനം ഇന്ന് പ്രഖ്യാപിച്ചത്.
മന്ത്രിസഭയുടെ ശിപാര്‍ശ ഗവര്‍ണര്‍ ഇ.എസ്.എല്‍ നരസിംഹന്‍ അംഗീകരിച്ചു. പുതിയ മന്ത്രിസഭ തിരഞ്ഞെടുക്കപ്പെടുന്നത് വരെ കാവല്‍ മുഖ്യമന്ത്രിയായി തുടരാന്‍ ചന്ദ്രശേഖര റാവുവിനോട് ഗവര്‍ണര്‍ ആവശ്യപ്പെട്ടു.
