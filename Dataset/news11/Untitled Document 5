പ്രളയക്കെടുതി: കേരളത്തിന് 500 കോടിയുടെ ഇടക്കാല ധനസഹായം കൊച്ചി: പ്രളയക്കെടുതിയില്‍ വലയുന്ന കേരളത്തിന് ഇടക്കാല ആശ്വാസമായി 500 കോടി രൂപ കേന്ദ്രസര്‍ക്കാര്‍ ധനസഹായം പ്രഖ്യാപിച്ചു. മുഖ്യമന്ത്രി പിണറായി വിജയന്‍, ഗവര്‍ണര്‍ തുടങ്ങിവര്‍ പങ്കെടുത്ത ഉന്നതതല അവലോകന യോഗത്തിന് ശേഷമാണ് സംസ്ഥാനത്തിന് 500 കോടി രൂപ ഇടക്കാല ആശ്വാസം പ്രധാനമന്ത്രി പ്രഖ്യാപിച്ചത്. നേരത്തെ അടിയന്തര ധനസഹായമായി 100 കോടി രൂപയാണ് കേന്ദ്രസര്‍ക്കാര്‍ പ്രഖ്യാപിച്ചിരുന്നത്. എന്നാല്‍ തുക അപര്യാപ്തമാണെന്നും കൂടുതല്‍ തുക അനുവദിക്കണമെന്നും സംസ്ഥാനം അറിയിച്ചു. ഇതിന് പുറമെ കേരളത്തിലെ സ്ഥിതിവിശേഷം ദേശീയ ദുരന്തമായി പ്രഖ്യാപിക്കണമെന്നും സംസ്ഥാനം നിരന്തരമായി ആവശ്യപ്പെട്ടിരുന്നു.
അതേസമയം മോശം കാലാവസ്ഥയെ തുടര്‍ന്ന് റദ്ദാക്കിയ പ്രധാനമന്ത്രിയുടെ വ്യോമ നിരീക്ഷണം പുനരാരംഭിക്കുമെന്നാണ് പുതിയ റിപ്പോര്‍ട്ട്. കാലാവസ്ഥ അനുകൂലമായാല്‍ അവലോകന യോഗത്തിന് ശേഷം പ്രധാനമന്ത്രി പ്രളയബാധിത പ്രദേശങ്ങള്‍ സന്ദര്‍ശിച്ചേക്കും.

