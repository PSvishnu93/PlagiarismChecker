'സംസ്ഥാനത്ത് ബ്രൂവറി ചലഞ്ച്' , മദ്യനിര്‍മാണശാലകള്‍ അനുവദിച്ചതിനു പിന്നില്‍ കോടികളുടെ അഴിമതി: ചെന്നിത്തല
തിരുവനന്തപുരം : പ്രളയത്തിന്റെ മറവില്‍ സംസ്‌ഥാനത്തു പുതിയതായി ഒരു ഡിസ്‌റ്റിലറിയും മൂന്നു ബ്രൂവറികളും അനുവദിച്ചതില്‍ കോടികളുടെ അഴിമതിയുണ്ടെന്നു   പ്രതിപക്ഷ നേതാവ്‌ രമേശ്‌ ചെന്നിത്തലയുടെ ആരോപണം. മന്ത്രിസഭാ യോഗത്തിലോ ഇടതുമുന്നണിയിലോ നയപ്രഖ്യാപന പ്രസംഗത്തിലോ ബജറ്റ്‌ പ്രസംഗത്തിലോ, മദ്യനയത്തിലോ പറയാതെ അതീവ രഹസ്യമായാണ്‌ ഇവ അനുവദിച്ചതെന്നും അദ്ദേഹം പത്രസമ്മേളനത്തില്‍ കുറ്റപ്പെടുത്തി. 
 മുഖ്യമന്ത്രിയുടെ അറിവോടെയാണ്‌ അഴിമതി നടന്നിരിക്കുന്നത്‌.  ഇതേക്കുറിച്ച്‌ സമഗ്രമായ അന്വേഷണം വേണം സംസ്‌ഥാനത്ത്‌ ഇപ്പോള്‍ സാലറി ചലഞ്ചല്ല, ബ്രൂവറി ചലഞ്ചാണു നടക്കുന്നതെന്നും രമേശ്‌  പരിഹസിച്ചു.
കൊച്ചിയില്‍ ബ്രൂവറിക്കായി  കിന്‍ഫ്രയുടെ പത്തേക്കര്‍ ഭൂമി  വിട്ടുകൊടുത്തു. 17 വര്‍ഷത്തിനു ശേഷമാണ്‌ സംസ്‌ഥാനത്ത്‌ ഡിസ്‌റ്റിലറി അനുവദിക്കുന്നത്‌. ഡിസ്‌റ്റിലറിയും  ബ്രൂവറികളും അനുവദിക്കേണ്ടതില്ലെന്ന്‌ 1999-ല്‍  നികുതിസെക്രട്ടറിയായിരുന്ന വിനോദ്‌റായിയുടെ ഉത്തരവുണ്ടായിരുന്നു. ഇതിന്റെ അടിസ്‌ഥാനത്തില്‍ ഒരു സര്‍ക്കാരും ഇവ അനുവദിച്ചിരുന്നില്ല. എന്നാല്‍, ഈ ഉത്തരവ്‌ ചൂണ്ടിക്കാട്ടിയാണ്‌ അനുമതി നല്‍കിയിരിക്കുന്നത്‌. സര്‍ക്കാരിന്റെ മദ്യനയത്തിനു വിരുദ്ധമാണിത്‌.  മന്ത്രിക്കും പാര്‍ട്ടിക്കും ഇതില്‍ എത്ര കിട്ടിയെന്ന്‌ വ്യക്‌തമാക്കണമെന്നും പ്രതിപക്ഷ നേതാവ്‌ ആവശ്യപ്പെട്ടു.
 അപേക്ഷകള്‍ ക്ഷണിക്കാതെയും ആരെയും അറിയിക്കാതെയുമാണ്‌  ഇവ അനുവദിച്ചത്‌. ഇതിനു പിന്നില്‍ വന്‍ അഴിമതിയാണുള്ളത്‌. ഇതിനു പുറമെ, സംസ്‌ഥാനത്തെ രണ്ടു ഡിസ്‌റ്റിലറികളുടെ ഉല്‍പ്പാദനശേഷി വര്‍ധിപ്പിച്ചും ഉത്തരവിറക്കിയിട്ടുണ്ട്‌. 
സി.പി.എമ്മിന്റെ  ശക്‌തികേന്ദ്രമായ കണ്ണൂരിലാണ്‌ ആദ്യത്തെ ബ്രൂവറിക്ക്‌  അനുമതി നല്‍കിയതെന്നതു  ശ്രദ്ധേയമാണ്‌. നേരത്തേ സര്‍ക്കാരിന്‌ ലഭിച്ച മറ്റ്‌ അപേക്ഷകള്‍ പിന്തള്ളിയാണിത്‌. അനുമതി കൊടുക്കാന്‍ തിരുമാനിച്ചപ്പോള്‍  അപേക്ഷ ക്ഷണിച്ച്‌ സുതാര്യമായി ചെയ്യാത്തത്‌  എന്തുകൊണ്ടാണെന്നു വ്യക്‌തമാക്കണം. ഈ നാലു പേര്‍ മാത്രം ബ്രുവറി അനുവദിക്കുന്ന കാര്യം എങ്ങനെ അറിഞ്ഞുവെന്നും എന്തു മാനദണ്ഡമനുസരിച്ചാണ്‌   അനുവദിച്ചതെന്നും പ്രതിപക്ഷനേതാവ്‌ ചോദിച്ചു. എന്ത്‌ അടിസ്‌ഥാനത്തിലാണ്‌ ഇത്തരത്തില്‍ ഉത്തരവു പുറപ്പെടുവിച്ചതെന്നു വ്യക്‌തമാക്കണമെന്നും അദ്ദേഹം ആവശ്യപ്പെട്ടു
