വാജ്പേയി അന്തരിച്ചു
ഇന്ത്യയുടെ മുൻ പ്രധാനമന്ത്രിയും ബി.ജെ.പിയുടെ മുതിർന്ന നേതാവുമായ അടൽ ബിഹാരി വാജ്പേയി അന്തരിച്ചു. ഡൽഹി ഓൾ ഇന്ത്യ ഇൻസ്റ്റിറ്റ്യൂട്ട് ഓഫ് മെഡിക്കൽ സയൻസസി(എയിംസ്)ലായിരുന്നു അന്ത്യം. 93 വയസായിരുന്നു. മൂത്രനാളി, ശ്വാസനാളി എന്നിവയിലെ അണുബാധ, വൃക്കപ്രശ്നങ്ങൾ എന്നിവയെ തുടർന്ന് ജൂണ്‍ 11 നാണ് വാജ്പേയിയെ എയിംസില്‍ പ്രവേശിപ്പിച്ചത്. 1999 മുതൽ 2004 വരെ പ്രധാനമന്ത്രിയായിരുന്ന വാജ്പേയി, രോഗം കാരണം 2009 മുതൽ പൊതുവേദികളിൽ നിന്നും മാറി നിൽക്കുകയായിരുന്നു.
നെഹ്റുവിനു ശേഷം മൂന്ന് തവണ ഇന്ത്യന്‍ പ്രധാനമന്ത്രിയായിട്ടുള്ള എ.ബി. വാജ്പേയി എന്ന അടല്‍ ബിഹാരി വാജ്പേയി ബി.ജെ.പി എന്ന രാഷ്ട്രീയ പ്രസ്ഥാനത്തിന്റെ ഏറ്റവും വലിയ ആദര്‍ശ പ്രതീകമായിരുന്നു. ഹിന്ദുമത പണ്ഡിതനും അധ്യാപകനുമായിരുന്ന കൃഷ്ണ ബിഹാരി വാജ്പേയിയുടെയും കൃഷ്ണദേവിയുടെയും മകനായി ഇടത്തരം ബ്രാഹ്മണ കുടുംബത്തില്‍ 1924 ഡിസംബര്‍ 25 ന് മധ്യപ്രദേശിലെ ഗ്വാളിയോറിലാണ് അദ്ദേഹം ജനിച്ചത്. പ്രാഥമിക വിദ്യാഭ്യാസത്തിന് ശേഷം കാണ്‍പൂരിലെ വിക്ടോറിയ കോളജില്‍ (ഇന്നത്തെ ലക്ഷ്മിബായ് കോളജ് ) നിന്ന് ബിരുദവും ഡി.എ.വി കോളജില്‍ നിന്ന് രാഷ്ട്രമീംമാംസയില്‍ ബിരുദാനന്തര ബിരുദവും നേടി. ശേഷം ലക്നൗവിലെ ലോ കോളജില്‍ നിയമപഠനത്തിന് ചേര്‍ന്നുവെങ്കിലും ആര്‍.എസ്.എസിന്റെ ഒരു പ്രസിദ്ധീകരണത്തിന്റെ എഡിറ്ററായതിനെ തുടര്‍ന്ന് പഠനം ഉപേക്ഷിച്ചു. അവിവാഹിതനാണ്.
