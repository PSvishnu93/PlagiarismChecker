രാജസ്ഥാന്‍, മധ്യപ്രദേശ്, ഛത്തീസ്ഗഢ് സംസ്ഥാനങ്ങളില്‍ കോണ്‍ഗ്രസ് ഭരണം പിടിക്കും; ബിജെപിക്ക് തിരിച്ചടിയെന്ന് സര്‍വെ.

ദില്ലി: വരുന്ന രാജസ്ഥാന്‍, മധ്യപ്രദേശ്, ഛത്തീസ്ഗഢ് നിയമസഭാ തെരഞ്ഞെടുപ്പുകളില്‍ ബിജെപി പരാജയപ്പെടുമെന്ന് അഭിപ്രായ സര്‍വെ. മൂന്നിടങ്ങളിലും കോണ്‍ഗ്രസ് അധികാരം പിടിച്ചെടുക്കുമെന്ന് സര്‍വെയില്‍ പറയുന്നു. എന്നാല്‍ വരുന്ന ലോക്‌സഭാ തെരഞ്ഞെടുപ്പിലും മോദി പ്രഭാവം ബിജെപിയെ തുണയ്ക്കുമെന്നും സര്‍വെ വ്യക്തമാക്കുന്നു. എബിപി ന്യൂസും സീ വോട്ടറും സംയുക്തമായി നടത്തിയ സര്‍വെ ഫലമാണ് പുറത്തുവന്നിരിക്കുന്നത്.
മൂന്ന് സംസ്ഥാനങ്ങളിലും കോണ്‍ഗ്രസ് വ്യക്തമായ ഭൂരിപക്ഷത്തോടെ അധികാരത്തിലെത്തുമെന്നാണ് സര്‍വെയില്‍ പറയുന്നത്. മധ്യപ്രദേശില്‍ 230 ല്‍ 117 സീറ്റും ഛത്തീസ്ഗഢില്‍ 90 ല്‍ 54 സീറ്റും രാജസ്ഥാനില്‍ 200 ല്‍ 130 സീറ്റുകളും കോണ്‍ഗ്രസ് നേടും. ബിജെപിക്ക് ഇവിടങ്ങളില്‍ യഥാക്രമം 106, 33, 57 സീറ്റുകളാകും ലഭിക്കുക. സര്‍വെ പറയുന്നു. 28,000 ആളുകളാണ് സര്‍വെയില്‍ പങ്കെടുത്തത്....
അതേസമയം, ലോക്‌സഭാ തെരഞ്ഞെടുപ്പില്‍ ബിജെപിയോടാണ് സര്‍വെയില്‍ പങ്കെടുത്ത ഭൂരിപക്ഷവും അനുഭാവം പ്രകടിപ്പിച്ചത്. പ്രധാനമന്ത്രി സ്ഥാനത്തേക്ക് നരേന്ദ്ര മോദിയെ ആണ് ഭൂരിഭാഗവു ഉയര്‍ത്തിക്കാട്ടുന്നത്. രണ്ടാം സ്ഥാനത്ത് രാഹുല്‍ ഗാന്ധി ഉണ്ടെങ്കിലും മോദിയേക്കാള്‍ വളരെ പുറകിലാണ്.



