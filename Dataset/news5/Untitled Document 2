മധ്യകേരളത്തില്‍ ട്രെയിന്‍ ഗതാഗതം നിലച്ചു; സംസ്ഥാനത്ത് അതീവ ഗുരുതര സാഹചര്യം .


                    തിരുവനന്തപുരം: സംസ്ഥാനത്ത് ശക്തമായ മഴയും വെള്ളപ്പൊക്കവും തുടരുകയാണ്. മധ്യ കേരളത്തില്‍ ട്രെയിന്‍ ഗാതാഗതം നിലച്ചിരിക്കുകയാണ്. പെരിയാറിലെ ജലനിരപ്പ് ഉയര്‍ന്നതിനാല്‍ അലുവയ്ക്കും ചാലക്കുടിക്കുമിടയില്‍ ട്രെയിന്‍ ഗതാഗം നിര്‍ത്തിവച്ചു. മുട്ടംയാര്‍ഡില്‍ വെള്ളം കയറിയതിനെ തുടര്‍ന്ന് മെട്രോ സര്‍വീസും നിര്‍ത്തി വച്ചു. കൂടാതെ അലുവ-അങ്കമാലി പാതയില്‍ വെള്ളം കയറി വാഹന ഗതാഗതവും തടസ്സപ്പെട്ടു.നാഗര്‍കോവിലിനും തിരുവനന്തപുരത്തിനും ഇടയില്‍ ഏഴ് പാസഞ്ചര്‍ ട്രെയിനുകളാണ് റദ്ദാക്കിയിരിക്കുന്നത്. കൊല്ലം-ചെങ്കോട്ട റൂട്ടിലും ട്രെയിനുകള്‍ റദ്ദാക്കി. ചെന്നൈ തിരുവനന്തപുരം സൂപ്പൂര്‍ഫാസ്റ്റ്, കാരയ്ക്കല്‍-എറണാകുളം എക്‌സ്പ്രസ് എന്നിവ പാലക്കാട് യാത്ര അവസാനിപ്പിക്കും. മംഗളുരു-തിരുവനന്തപുരം മലബാര്‍, മാവേലി എക്‌സ്പ്രസുകളും ഷൊര്‍ണൂരില്‍ യാത്ര അവസാനിപ്പിക്കും.പെരിയാറിലെ ജലനിരപ്പ് അപകടമായ വിധത്തില്‍ ഉയരുകയാണ്. താഴ്ന്ന പ്രദേശങ്ങള്‍ എല്ലാം തന്നെ വെള്ളത്തിന്റെ അടിയിലാണ്. ആലുവ ബസ്റ്റാന്‍ഡ് മുങ്ങി. കമ്പനിപ്പടിയിലേക്ക് വെള്ളം ഇരച്ചുകയറുകയാണ്. ഇവിടെയുണ്ടായിരുന്ന ദുരിതാശ്വായ ക്യാമ്പുകള്‍ എല്ലാം തന്നെ ഇന്നലെ വൈകുന്നേരത്തോടെ മാറ്റിയിരുന്നു. കൂടാതെ ആലുവയില്‍ പല പ്രദേശങ്ങളും ഒറ്റപ്പെട്ടുകൊണ്ടിരിക്കുകയാണ്. സൈന്യവും ദുരന്ത നിവാരണ സേനയും രക്ഷാപ്രവര്‍ത്തനങ്ങള്‍ നടത്തിവരികയാണ്. എന്നാല്‍ രക്ഷാപ്രവര്‍ത്തെ മഴ പ്രതീകൂലമായി ബാധിക്കുന്നുണ്ട്.പത്തനംതിട്ടയില്‍ യുദ്ധസമാനമായ രക്ഷാപ്രവര്‍ത്തനമാണ് നടത്തിവരുന്നത്. ജില്ലയില്‍ വിവിധ മേഖലകളില്‍ കുടുങ്ങിക്കിടക്കുന്നവരെ രക്ഷപ്പെടുത്താനുള്ള ശ്രങ്ങള്‍ സൈന്യം നടത്തിവരികയാണ്. നിരവധിപ്പേരാണ് വിവിധ സ്ഥലങ്ങളില്‍ കുടുങ്ങിക്കിടക്കുന്നത്. 28 ഓളം ബോട്ടുകളാണ് രക്ഷാപ്രവര്‍ത്തനങ്ങള്‍ക്കായി ഉപയോഗിക്കുന്നത്. 23 ബോട്ടുകള്‍ കൂടി സ്ഥലത്ത് എത്തിക്കും എന്ന് ജില്ലാ കളക്ടര്‍ അറിയിച്ചു.
