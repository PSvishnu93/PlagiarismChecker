ശബരിമല സ്ത്രീപ്രവേശന കേസില്‍ സുപ്രീംകോടതി വിധി ഇന്ന് 
ചീഫ് ജസ്റ്റിസ് ദീപക് മിശ്ര അധ്യക്ഷനായ അഞ്ചംഗ ഭരണഘടനാ ബെഞ്ച് രാവിലെ 10.30നാണ് വിധി പ്രസ്താവിക്കുക. 
ശബരിമലയില്‍ പ്രായഭേദമില്ലാതെ സ്ത്രീപ്രവേശനം അനുവദിക്കണമെന്ന ഹര്‍ജികളില്‍ സുപ്രീംകോടതി വിധി ഇന്ന്. ചീഫ് ജസ്റ്റിസ് ദീപക് മിശ്ര അധ്യക്ഷനായ അഞ്ചംഗ ഭരണഘടനാ ബെഞ്ച് രാവിലെ 10.30നാണ് വിധി പ്രസ്താവിക്കുക. വിശ്വാസവും വ്യക്തിസ്വാതന്ത്ര്യവും ഇഴ ചേര്‍ന്ന വിഷയത്തില്‍ വിധി എന്ത് തന്നെയായാലും അത് ചരിത്രമാകും.

ശബരിമലയില്‍ 10നും 50നും ഇടയില്‍ പ്രായമുള്ള സ്ത്രീകളെ പ്രവേശിപ്പിക്കണം എന്നാവശ്യപ്പെട്ട് ഇന്ത്യന്‍ യങ് ലോയേഴ്സ് അസോസിയേഷനാണ് സുപ്രീംകോടതിയെ സമീപിച്ചത്. തുടര്‍ച്ചയായി 8 ദിവസം ഭരണഘടന ബെഞ്ച് കേസില്‍ വാദം കേട്ടു. ഒരാളുടെ വിശ്വാസത്തെ അല്ല, അതിന്‍റെ ആത്മാര്‍ത്ഥതയെ മാത്രമാണ് ചോദ്യം ചെയ്യാനാവുക എന്നുമാണ് കോടതി അവസാനം നിരീക്ഷിച്ചത്. എന്നാല്‍ പുരുഷൻമാർക്ക് അനുവദനീയമെങ്കിൽ, പ്രായഭേദമെന്യേ സ്ത്രീകൾക്കും ശബരിമലയിൽ പ്രവേശനമാകാമെന്നും തുടക്കത്തില്‍ വാദത്തിനിടെ കോടതി നിരീക്ഷിച്ചിരുന്നു.
സ്ത്രീ പ്രവേശനത്തെ സംസ്ഥാന സർക്കാറും അനുകൂലിച്ചു. പക്ഷേ അയ്യപ്പൻ നൈഷ്ഠിക ബ്രഹ്മചാരിയാണെന്നും ആചാരങ്ങൾ മാറ്റാൻ കഴിയില്ലെന്നും തിരുവിതാംകൂർ ദേവസ്വം ബോർഡ് നിലപാടെടുത്തു. ക്ഷേത്ര തന്ത്രിയും ഇതിനെ പിന്തുണച്ചു. ഇതേ നിലപാട് തന്നെ കേസിലെ ഒരു അമിക്കസ് ക്യൂറിയായ രമാമൂര്‍ത്തിയും കൈകൊണ്ടു. പക്ഷേ മറ്റൊരു അമിക്കസ്ക്യൂറി രാജു ചന്ദ്രന്‍ ഹര്‍ജിക്കാര്‍ക്കൊപ്പം നിന്നു.
