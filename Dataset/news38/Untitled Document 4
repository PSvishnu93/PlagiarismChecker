ഫ്രാങ്കോ മുളയ്ക്കലിന്റെ ജാമ്യാപേക്ഷ ബുധനാഴ്ചത്തേക്ക് മാറ്റി.
കന്യാസ്ത്രീയുടെ പീഡനപരാതിയിൽ അറസ്റ്റിലായ ബിഷപ് ഫ്രാങ്കോ മുളയ്ക്കലിന്റെ ജാമ്യാപേക്ഷ പരിഗണിക്കുന്നത് ഹൈക്കോടതി അടുത്ത ബുധനാഴ്ചയിലേക്ക് മാറ്റി. ജാമ്യം അനുവദിക്കരുതെന്ന് പൊലീസ് ഹൈക്കോടതിയെ അറിയിച്ചു. ജാമ്യം ലഭിച്ചാല്‍ സാക്ഷികളെ സ്വാധീനിക്കും. തെളിവ് ശേഖരണത്തെയും ബാധിക്കും. ജലന്തറില്‍ അന്വേഷണം വേണം. സാക്ഷിയുടെ രഹസ്യമൊഴി രേഖപ്പെടുത്തി. കേസിന്റെ എല്ലാ വശങ്ങളും പരിശോധിച്ച ശേഷമാണ് അറസ്റ്റെന്നും പൊലീസ് അറിയിച്ചു.
എന്നാൽ ആരോപണം കെട്ടിച്ചമച്ചതെന്ന് പ്രതിഭാഗം വാദിച്ചു. കന്യാസ്ത്രീയുടെ ആരോപണങ്ങള്‍ അടിസ്ഥാനരഹിതമാണ്. ഇരുവരും പങ്കെടുത്ത ചടങ്ങിന്റെ ദൃശ്യങ്ങള്‍ പ്രതിഭാഗം ഹാജരാക്കി. പരാതി നല്‍കിയതിന്റെ തൊട്ടടുത്ത ദിവസത്തെ ദൃശ്യങ്ങളാണിത്. ഇതില്‍ കന്യാസ്ത്രീക്ക് ഭാവമാറ്റമില്ലെന്നും  പ്രതിഭാഗം ചൂണ്ടിക്കാട്ടി. 





