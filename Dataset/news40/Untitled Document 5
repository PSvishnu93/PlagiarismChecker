വിവാഹേതര ബന്ധം ക്രിമിനൽ കുറ്റമല്ലെന്ന് സുപ്രീം കോടതി : ഐപിസി 497 ഭരണഘടനയ്ക്ക് വിരുദ്ധം.
ന്യൂഡൽഹി : വിവാഹേതര ലൈംഗിക ബന്ധം ക്രിമിനൽ കുറ്റമല്ലെന്ന് സുപ്രീം കോടതി. ഇത് ക്രിമിനൽ കുറ്റമാക്കുന്ന ഐപിസി 497 ഭരണഘടനാ വിരുദ്ധമാണെന്നും കോടതി വിധിച്ചു.ചീഫ് ജസ്റ്‍റിസ് അദ്ധ്യക്ഷനായ ഭരണഘടനാ ബെഞ്ചാണ് വിധി പ്രസ്താവിച്ചത്.

വിവാഹേതര ബന്ധത്തിൽ പുരുഷന്മാരെ മാത്രം കുറ്‍റക്കാരാക്കുന്ന വകുപ്പ് ഭരണഘടന വിരുദ്ധമാണെന്ന് ആരോപിച്ച് മലയാളിയായ ജോസഫ് ഷൈൻ നൽകിയ ഹർജിയിലാണ് സുപ്രീം കോടതിയുടെ വിധി. വകുപ്പ് റദ്ദാക്കരുതെന്ന് കേന്ദ്രസർക്കാർ സുപ്രിം കോടതിയിൽ ആവശ്യപ്പെട്ടിരുന്നു.

158 വർഷം പഴക്കമുള്ള വകുപ്പാണ് ഇതോടെ റദ്ദായത്. ഭർത്താവ് ഭാര്യയുടെ യജമാനൻ അല്ലെന്നും കോടതി നിരീക്ഷിച്ചു. സ്ത്രീയുടെ വ്യക്തിസ്വാതന്ത്ര്യത്തെ ഹനിക്കുന്നതാണ് നിയമമെന്നും ആർട്ടിക്കിൾ 21 ന്റെ ലംഘനമാണെന്നും കോടതി വ്യക്തമാക്കി. അതേസമയം വിവാഹേതര ബന്ധത്തിന്റെ പേരിൽ ആത്മഹത്യയുണ്ടായാൽ ആത്മഹത്യ പ്രേരണയ്ക്ക് കേസെടുക്കാമെന്നും കോടതി വ്യക്തമാക്കി.
