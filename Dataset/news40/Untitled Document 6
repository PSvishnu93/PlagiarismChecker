വിവാഹേതര ലൈംഗികബന്ധം ഇനിമുതല്‍ ക്രിമിനല്‍ കുറ്റമല്ല; ഐപിസി 497 റദ്ദാക്കി സുപ്രിംകോടതി; ഭര്‍ത്താവ് ഭാര്യയുടെ യജമാനന്‍ അല്ലെന്നും ചീഫ് ജസ്റ്റിസ് .

ദില്ലി: പുരുഷന്‍ വിവാഹിതയായ സ്ത്രീയുമായി അവരുടെ ഭര്‍ത്താവിന്റെ സമ്മതമോ അറിവോ ഇല്ലാതെ ലൈംഗീക ബന്ധത്തില്‍ ഏര്‍പ്പെട്ടാല്‍ ക്രിമിനല്‍ കുറ്റമാകുന്ന ഇന്ത്യന്‍ ശിക്ഷ നിയമത്തിലെ 497ാം വകുപ്പ് സുപ്രീം കോടതി റദ്ദാക്കി. 497 ആം വകുപ്പ് ഭരണഘടനയുടെ 14, 15 (1), 21 അനുച്ഛേദങ്ങളുടെ ലംഘനം ആണെന്ന് സുപ്രീം കോടതി വിധിച്ചു. സ്ത്രീക്ക് തുല്യത അനുവദിക്കാത്ത ഒരു നിയമവും ഭരണഘടനപരം അല്ലെന്ന് അഞ്ച് അംഗ ഭരണഘടന ബെഞ്ച് വിധിച്ചു. ഭര്‍ത്താവ് ഭാര്യയുടെ യജമാനന്‍ അല്ലെന്ന് ചീഫ് ജസ്റ്റിസ് ദീപക് മിശ്ര എഴുതിയ വിധി ന്യായത്തില്‍ വ്യക്തമാക്കി.
ചീഫ് ജസ്റ്റിസ് ദീപക് മിശ്ര, ജസ്റ്റിസ് മാരായ റോഹിങ്ടന്‍ നരിമാന്‍, എഎന്‍ ഖാന്‍വില്‍ക്കര്‍, ഡിവൈ ചന്ദ്രചൂഡ്, ഇന്ദു മല്‍ഹോത്ര എന്നിവര്‍ അടങ്ങിയ ബെഞ്ച് ഏക അഭിപ്രായത്തോടെയാണ് ഇന്ത്യന്‍ ശിക്ഷ നിയമത്തിലെ 497 വകുപ്പ് സുപ്രീം കോടതി റദ്ദാക്കിയത്. ചീഫ് ജസ്റ്റിസ് ഉള്‍പ്പടെ ബെഞ്ചിലെ നാല് ജഡ്ജിമാര്‍ വ്യത്യസ്ത വിധികള്‍ എഴുതിയെങ്കിലും 497 ആം വകുപ്പ് ഭരണഘടനയുടെ 14, 15 (1), 21 അനുച്ഛേദങ്ങളുടെ ലംഘനം ആണെന്ന് നാല് വിധികളിലും രേഖപ്പെടുത്തിയിട്ടുണ്ട്. വിവാഹേതര ബന്ധവുമായി ബന്ധപ്പെട്ട ക്രിമിനല്‍ നടപടി ചട്ടം 198 ലെ ചില വ്യവസ്ഥകളും സുപ്രീം കോടതി റദ്ദാക്കി.
ചീഫ് ജസ്റ്റിസ് എഴുതിയ വിധിയെ ജസ്റ്റിസ് എഎന്‍ ഖാന്‍വില്‍ക്കര്‍ പിന്തുണച്ചു. സ്ത്രീക്ക് തുല്യത ഇല്ലാത്ത ഒരു നിയമവും ഭരണഘടനപരം അല്ലെന്ന് ചീഫ് ജസ്റ്റിസ് തന്റെ വിധിയില്‍ കുറിച്ചു. ഭര്‍ത്താവ് ഭാര്യയുടെ യജമാനന്‍ അല്ല. വിവാഹേതരബന്ധം വിവാഹമോചന കേസ്സുകളില്‍ ഒരു സിവില്‍ തര്‍ക്കം ആയി ഉന്നയിക്കാം. എന്നാല്‍ ഇത് ഒരു ക്രിമിനല്‍ കുറ്റം അല്ല എന്നും ചീഫ് ജസ്റ്റിസ് വ്യക്തമാക്കി. വിവാഹേതര ബന്ധത്തിന് കാരണം സന്തോഷം ഇല്ലാത്ത ദാമ്പത്യം അല്ല. എന്നാല്‍ സന്തോഷം ഇല്ലാത്ത ദാമ്പത്യം വിവാഹേതര ബന്ധത്തിന് വഴിവച്ചേക്കാം. സ്ത്രീകളുടെ സ്വയം നിര്‍ണ്ണയ അധികാരവും അന്തസ്സായി ജീവിക്കാനുള്ള അവകാശവും ഹനിക്കുന്നത് ആണ് ഇന്ത്യന്‍ ശിക്ഷ നിയമത്തിലെ 497 ആം വകുപ്പ് എന്ന് ജസ്റ്റിസ് റോഹിങ്ടന്‍ നരിമാന്‍ തന്റെ വിധി ന്യായത്തില്‍ വ്യക്തമാക്കി.
വിവാഹത്തോടെ സ്ത്രീക്ക് അധികാരം നഷ്ടപെടുന്ന വകുപ്പ് ആണ് 497 എന്ന് ജസ്റ്റിസ് ഡി വൈ ചന്ദ്രചൂഡ് വ്യക്തമാക്കി. വിവാഹം ആരുടെയും സ്വയം നിര്‍ണ്ണയ അധികാരം കവര്‍ന്നെടുക്കുന്നതാകരുത്. സ്ത്രീയെ ഭര്‍ത്താവിന്റെ സ്വകാര്യ സ്വത്തായി മാറ്റുകയാണ് ഈ നിയമം എന്നും ജസ്റ്റിസ് ചന്ദ്രചൂഡ് ചൂണ്ടിക്കാട്ടി. ഇന്ത്യന്‍ ശിക്ഷ നിയമത്തിലെ 497 വകുപ്പ് രണ്ട് തരം വ്യവസ്ഥ ആണ് ഉണ്ടാക്കുന്നത്. ആരെ പ്രോസിക്ക്യുട്ട് ചെയ്യാം, ആരെ പ്രോസിക്യുട്ട് ചെയ്തു കൂടാ എന്നത്. ഈ വിവേചനവും ഭരണഘടനാ വിരുദ്ധം ആണെന്ന് ഭരണഘടനാ ബെഞ്ചിലെ ഏക വനിത അംഗം ആയ ജസ്റ്റിസ് ഇന്ദു മല്‍ഹോത്ര വ്യക്തമാക്കി.


