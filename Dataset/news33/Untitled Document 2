അയോധ്യക്കേസില്‍ സുപ്രിം കോടതിയുടെ നിര്‍ണായക വിധി ഇന്ന് .
ദില്ലി: അയോധ്യ തര്‍ക്ക ഭൂമിക്കേസില്‍ സുപ്രിംകോടതിയുടെ നിര്‍ണായക വിധി ഇന്ന്. ഇസ്‌ലാം മതവിശ്വാസിക്ക് പ്രാര്‍ത്ഥനയ്ക്ക് പള്ളി നിര്‍ബന്ധമല്ലെന്ന ഇസ്മയില്‍ ഫാറൂഖി കേസിലെ വിധി ഭരണഘടനാ ബെഞ്ചിന് വിടണമോ എന്നതിലാണ് സുപ്രിം കോടതി ഇന്ന് വിധി പറയുക. 1994 ലെ ഇസ്മയില്‍ ഫാറൂഖി കേസിന്റെ വിധി ഭരണഘടനാ ബെഞ്ച് പുനപരിശോധിക്കണമെന്ന് സുപ്രിം കോടതി വിധിച്ചാല്‍ അയോധ്യ തര്‍ക്കഭൂമിക്കേസിന്റെ നടപടികള്‍ വീണ്ടും വൈകിയേക്കും.
1994 ല്‍ ഇസ്മയില്‍ ഫാറൂഖി കേസിലാണ് സുപ്രിം കോടതി ഭരണഘടന ബെഞ്ചിലെ ഭൂരിപക്ഷം അംഗങ്ങള്‍ മുസ്‌ലിങ്ങള്‍ക്ക് ആരാധനയ്ക്ക് പള്ളികള്‍ നിര്‍ബന്ധമല്ലെന്ന വിധി പ്രസ്താവിച്ചത്. വിധി മുസ്‌ലിം വിശ്വാസികളുടെ ഭരണഘടനാപരമായ അവകാശങ്ങള്‍ ഹനിക്കുന്നതാണെന്ന് വിവിധ മുസ്‌ലിം സംഘടനകളും സുന്നി വഖഫ് ബോര്‍ഡും ദീപക് മിശ്ര അധ്യക്ഷനായ മൂന്നംഗ ബെഞ്ചിന് മുന്‍പാകെ വാദിച്ചിരുന്നു. ഇസ്മയില്‍ ഫാറൂഖി കേസിലെ വിധി ഏഴംഗ ബെഞ്ച് പുനപരിശോധിക്കണമെന്നായിരുന്നു ആവശ്യം. ഇക്കാര്യത്തില്‍ തീര്‍പ്പായതിന് ശേഷമേ അയോധ്യയിലെ തര്‍ക്കഭൂമി സംബന്ധിച്ച കേസില്‍ സുപ്രിംകോടതി വാദം കേള്‍ക്കാവൂയെന്നും സുന്നി വഖഫ് ബോര്‍ഡും ഇസ്‌ലാം സംഘടനകളും ആവശ്യപ്പെട്ടിരുന്നു.
 1994 വിധി പുനപരിശോധിക്കണമെന്ന് ഇന്ന് മൂന്നംഗ ബെഞ്ച് വിധിച്ചാല്‍ അയോധ്യ ഭൂമി തര്‍ക്കകേസിലെ നടപടികള്‍ ഇനിയും വൈകിയേക്കും. അതേസമയം ഇസ്മയില്‍ ഫാറൂഖി കേസിലെ വിധി പുനപരിശോധിക്കേണ്ടതില്ലെന്ന് കോടതി വിധിച്ചാല്‍ അയോധ്യക്കേസ് മൂന്നംഗ ബെഞ്ചിന് തന്നെ തുടര്‍ന്നും വാദം കേള്‍ക്കാം. മൂന്നംഗ ബെഞ്ചിലെ അംഗമായ ചീഫ് ജസ്റ്റിസ് ദീപക് മിശ്ര അടുത്തയാഴ്ച വിരമിക്കുന്നതിനാല്‍ പുതിയ ബെഞ്ച് ഇനി രൂപീകരിക്കേണ്ടി വരും. ഇസ്മയില്‍ ഫാറൂഖി കേസിലെ ഭരണഘടനാ ബെഞ്ചിന്റെ വിധി ഉയര്‍ന്ന ബെഞ്ച് പുനപരിശോധിക്കണമെന്ന ആവശ്യം സുപ്രിം കോടതി ഇന്ന് അംഗീകരിച്ചാലും ഇല്ലെങ്കിലും വിധി അയോധ്യ ഭൂമിതര്‍ക്കകേസില്‍ നിര്‍ണായകമായിരിക്കും.
