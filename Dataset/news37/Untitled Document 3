സാലറി ചലഞ്ചിൽ പ്രതികാര നടപടിയുമായി സർക്കാർ : വിസമ്മതം പറഞ്ഞവർക്ക് സ്ഥലം മാറ്റം
തിരുവനന്തപുരം : സാലറി ചലഞ്ചിൽ നോ പറയുന്നവർക്കെതിരെ പ്രതികാര നടപടിയുമായി സംസ്ഥാന സർക്കാർ. വിസമ്മതം അറിയിച്ച ഒൻപത് പോലീസുകാരെ സ്ഥലം മാറ്‍റിയതായി റിപ്പോർട്ട്.ജീവനക്കാരെ സമ്മർദ്ദത്തിലാക്കാൻ സർക്കുലറുമായി ആരോഗ്യ- റവന്യൂ വകുപ്പുകൾ.വിസമ്മതം അറിയിച്ച ഉദ്യോഗസ്ഥരുടെ വിവരങ്ങൾ തേടുന്നതായും റിപ്പോർട്ട്.

മുഖ്യമന്ത്രിയുടെ സാലറി ചല‌‌ഞ്ചുമായി ബന്ധപ്പെട്ട് പൊലീസിൽ പ്രതികാര നടപടിയുണ്ടെന്നാണ് ആക്ഷേപം ഉയരുന്നത്. ശമ്പളം നൽകാത്ത 9 ഹവിൽദാർമാരെ തിരുവനന്തപുരം എസ് എ പി ക്യാമ്പിൽ നിന്നും മലപ്പുറത്തെ ക്യാമ്പിലേക്കാണ് സ്ഥലം മാറ്റിയത്. എസ് എപി ക്യാമ്പിലെ കമാൻഡന്റാണ് ഇത് സംബന്ധിച്ച് വിവാദ ഉത്തരവ് ഇറക്കിയത്.

മാനദണ്ഡം ലംഘിച്ചാണ് സ്ഥലം മാറ്റമെന്നാണ് ആക്ഷേപം. സാലറി ചലഞ്ചിന് നോ പറഞ്ഞ സര്‍ക്കാര്‍ ഉദ്യോഗസ്ഥനയെും മുമ്പ് സ്ഥലം മാറ്റിയിരുന്നു. അതേസമയം പ്രതികാരനടപടിയുടെ ഭാഗമായല്ല സ്ഥലമാറ്റമെന്നനാണ് പോലീസ് പറയുന്നത്. സാലറി ചല‌‌ഞ്ചുമായി ബന്ധപ്പെട്ട് സർക്കാർ ഇറക്കിയ ഉത്തരവ് പ്രഥമദൃഷ്ട്യാ നിർബന്ധസ്വഭാവമുളളതെന്ന് ഹൈക്കോടതിയും പറയുകയുണ്ടായി. ഒരാളെയും നിർബന്ധിച്ച് പണം കൊടുപ്പിക്കാനാകില്ലെന്ന് കോടതി പറഞ്ഞ സാഹചര്യത്തിലാണ് സാലറി ചലഞ്ചിൽ വിസമ്മത പത്രം എഴുതി നൽകിയതിന് വിവാദമായ സ്ഥലമാറ്റം.
