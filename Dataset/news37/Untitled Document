സാലറി ചലഞ്ചിനോട് നോ പറഞ്ഞ പോലീസുകാര്‍ക്ക് സ്ഥലംമാറ്റം; പ്രതികാര നടപടിയെന്ന് ആരോപണം
തിരുവനന്തപുരം: പ്രളയദുരിതം അനുഭവിക്കുന്നവര്‍ക്കായി പണം കണ്ടെത്തുന്നതിനുള്ള മുഖ്യമന്ത്രിയുടെ സാലറി ചലഞ്ചില്‍ പങ്കെടുക്കാതിരുന്ന പോലീസുകാര്‍ക്ക് നേരെ പ്രതികാര നടപടിയെന്ന് ആരോപണം. തിരുവനന്തപുരം പേരൂര്‍ക്കട എസ്.എ.പി. ക്യാംപിലെ പോലീസുകാര്‍ക്ക് സ്ഥലംമാറ്റുകയായിരുന്നു. 9 ഹവീല്‍ദാര്‍ മാരടക്കം 14 പേരെയാണ് മലപ്പുറത്തെ ദ്രുതകര്‍മ്മ സേനയിലേക്ക് മാറ്റിയത്. 
 എസ്.എ.പി ക്യാംപില്‍ നിന്ന് മാത്രം മുന്നൂറിലേറെപ്പേര്‍ വിസമ്മതപത്രം നല്‍കിയതിലെ പ്രതികാരനടപടിയാണെന്ന് പ്രതിപക്ഷ സംഘടനകള്‍ ആരോപിച്ചു. എന്നാല്‍, പതിവ് സ്ഥലം മാറ്റമാണിതെന്നും. ഏറ്റവും ജൂനിയറായവരെ തിരഞ്ഞെടുത്തുള്ള പതിവ് സ്ഥലം മാറ്റമെന്നാണ് ഔദ്യോഗിക വിശദീകരണം.
 നേരത്തെ സാലറി ചലഞ്ചിന് നോ പറഞ്ഞ സര്‍ക്കാര്‍ ഉദ്യോഗസ്ഥര്‍ക്ക് സ്ഥലം മാറ്റിയിരുന്നു. സമാനമായി സാലറി ചലഞ്ചിന് നോ പറഞ്ഞ് അത് എഴുതി നല്‍കിയ പി എസ് സി ഓഫിസിലെ റെക്കോര്‍ഡ്‌സ് വിഭാഗം ജീവനക്കാരന് മര്‍ദനമേറ്റന്നും പരാതിയുണ്ട്.
മുഖ്യമന്ത്രിയുടെ സാലറി ചലഞ്ച് പ്രഥമദൃഷ്ട്യ നിര്‍ബന്ധ സ്വഭാവമുള്ളതാണെന്ന് കഴിഞ്ഞ ദിവസം ഹൈക്കോടതി വിലയിരുത്തിയിരുന്നു. പണം നല്‍കുന്നവരുടെ പട്ടിക മാത്രം പ്രസിദ്ധീകരിച്ചാല്‍ പോരെയെന്നും വിസമ്മതം അറിയിച്ചവരുടെ പട്ടിക എന്തിന് പ്രസിദ്ധപ്പെടുത്തണമെന്നും ഡിവിഷന്‍ ബെഞ്ച് ആരാഞ്ഞു. സമ്മതമല്ല എന്ന് എഴുതി കൊടുക്കുമ്പോള്‍ അത് ആളുകള്‍ക്കിടയില്‍ വേര്‍തിരിവ് ഉണ്ടാക്കുകയാണെന്നും കോടതി വിലയിരുത്തിയിരുന്നു.
